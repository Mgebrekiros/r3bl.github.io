---
layout: page
title: "O meni"
comments: false
share: false
image:
  feature: abstract-1-3
---

Od 18. juna (2015.), ova stranica sadrži personalizovanu priču o meni i mom životu. Ukoliko želite da saznate šta sam konkretno uradio da podržim open source projekte, posjetite [moj portfolio](https://aleksandar-todorovic.github.io/bs/portfolio-bs). Kao kraću alternativu, možete da preuzmete moj rezime (dostupan na [engleskom](https://aleksandar-todorovic.github.io/assets/portfolio-en.pdf)
i [bosanskom](https://aleksandar-todorovic.github.io/assets/portfolio-bs.pdf) jeziku).

## Kratka verzija

Ja sam [promoter open source softvera](http://r3bl.github.io/en/open-source-advocacy). Gajim strast prema umjetnoj inteligenciji i sajber sigurnosti. Volontiram kao Community Moderator za [Opensource.com](http://r3bl.github.io/en/open-source-advocacy). Volim da doprinosim svojim radom open source projektima, što većinom radim [bez pisanja koda](http://opensource.com/business/14/12/8-ways-contribute-open-source-without-writing-code). Svojim radom sam doprinijeo nekoliko svjetski pozantim open source projektima kao što su [reddit](https://reddit.com/), [elementary OS](https://elementary.io/) i [Tor projekat](https://www.torproject.org/). Pišem sadržaje na bosanskom i engleskom jeziku. Do sada sam pisao članke za [Opensource.com](http://opensource.com/), [blog Kompjuteraš](https://reddit.com/) i [LiBRE! časopis](https://libre.lugons.org/).

## Duža verzija

Volim da pišem. Počeo sam da pišem u 2013. godini kada sam počeo da pišem članke za [LiBRE! časopis](https://libre.lugons.org/). U julu 2014. godine sam počeo da vodim svoj blog. Prethodno se nalazio [na Wordpress.com domeni](http://aleksandartodorovic.wordpress.com/), a onda sam u januaru 2015. odlučio da ga premjestim na GitHub Pages + Jekyll kombinaciju. U junu sam malo unaprijedio svoje vještine u pitanju i pridružio se [Opensource.com](http://opensource.com) zajednici kao njihov novi Community Moderator. Možete pročitati moju objavu saradnje i prve utiske [ovdje](https://r3bl.github.io/en/partnership-with-opensource-dot-com/).

Osim pisanja, volim da živim open source život. Koristim open source tehnologije svakodnevno i doprinosim različitim open source projektima što češče je moguće  (što ga izađe otprilike jednom sedmično). Ne smatram se programerom u pravom smislu te riječi jer za sada nisam napisao neki kod vrijedan pomena, ali radim na tome.

Iako nisam napisao nijedan dio koda vrijedan pomena, to me nije spriječilo da doprinosim svojim radom open source projektima. Počeo sam u 2013. kada sam se pridružio [reddit](https://reddit.com)-ovom timu za lokalizaciju i pomogao im u prevođenju njihovih servisa na srpski jezik.

Pričam "naš" jezik, bez obzira na to zvali ga bosanski, srpski ili hrvatski. To je po mome mišljenju (koje naravno ne znači ništa) jedan te isti jezik, samo ga zovemo drugačije iz političkih razloga. Pričam engleski na profesionalnom nivou (ili bar tako mislim) i znam neke osnove dovoljne za jednostavnu komunikaciju na njemačkom i nizozemskom jeziku.

Volim da čitam knjige. Volim da gledam filmove iz polja naučne fantastike. Pokušavam i da napišem knjigu u slobodno vrijeme, ali kako sam krenuo pitanje je da li ću je ikada završiti.

Moje putovanje u Linux svijet je počelo prije dvije godine (da, 2013. je bila jako bitna godina u mom životu). Tada sam počeo da učim o sajber sigurnosti i eksperimentišem sa raznim Linux distribucijama. Počeo sam sa Kali Linux-om, nakon čega sam prešao na Fedoru, pa na Linux Mint, pa sam koristio openSUSE neko vrijeme. Nakon toga sam instalirao Arch Linux, koji sam koristio nekoliko mjeseci prije nego što sam konačno prešao na meni vrlo drag [elementary OS](https://elementaryio). Moji LInux početci su bili puni uspona i padova, međutim uspio sam da ostvarim svoj cilj i da pređem u potpunosti na operativni sistem baziran na Linux kernelu. Jednom kada sam isprobao elementary OS, nisam se nikada vraćao na nešto drugo.

Iako sam Linux korisnik, nemam ništa protiv Microsoft-a kao kompanije. Kupujem nekoliko njihovih servisa. Posjedujem (legalnu verziju) Windows 8.1 instaliranu na svom hard disku (iako je vrlo rijetko koristim), plaćam supskripciju za Microsoft-ov Office 365 paket, imam DreamSpark nalog i preko jednog terabajta prostora na OneDrive-u. Ne koristim Linux zato što je besplatan, koristim ga zato što je slobodan.

Ne koristim smartfon i nemam tablet. Žao mi je, ali dok nešto potpuno otvoreno (kao što je Firefox OS ili Ubuntu Mobile) i pristupačno cijenom ne postane dostupno na bosanskom tržištu, neću se odreći svog "glupavog" telefona. Jedini komad sofisticirane tehnološke opreme koji koristim je moj [ASUS X54HR](https://www.asus.com/Notebooks_Ultrabooks/X54HR/) laptop sa najboljom konfiguracijom koja je u ponudi za taj model (Intel-ov i3 procesor, AMD Radeon HD 7470M grafička i 4GB RAM memorije). Nisam u potpunosti zadovoljan njegovim radom, međutim navikao sam se na njegove mane i koristim ga već tri godine. Tastatura mi više ne radi, tako da sam kupio najjeftiniju eksternu tastaturu koju sam mogao da pronađem ([ovu](http://www.lingua-centar.hr/cybershop/slike/0160566_big.jpg)), na monitoru imam nekoliko piksela koji su "zapeli" (boja na njima je nešto svjetlija nego na ostatku ekrana) i plastika mi je pukla na nekoliko mjesta (iako je laptop još uvijek u jednom komadu). Ovo je prvi laptop koji je moja porodica kupila i sa njim sam prošao kroz dosta toga. Iz tog razloga, ni ne planiram preći na nešto novo u skorije vrijeme, iako posjedujem [Acer Aspire E1-571G](http://www.notebookcheck.net/Review-Acer-Aspire-E1-571G-Notebook.88806.0.html) kao rezervu (kojeg sada većinom koristi moj mlađi brat). Oba laptopa pružaju odliče karakteristike za svoju cijenu (koja se kreće oko 500 € za nov model). Ukoliko planirate da kupite laptop, svakako preporučujem ovaj Acer-ov više od ASUS-ovog od ova dva modela sa kojima imam ogromno iskustvo.

Tokom svojih tinejdžerskih godina, DJ-ing mi je bio primarni hobi. Tek nedavno sam se odlučio da u potpunosti odustanem od svog sna da ću ikada postati svjetski poznat DJ (razloge sam naveo [ovdje](https://r3bl.github.io/en/quitting-djing/)). Takođe sam se i amaterski bavio produkcijom elektronske muzike, međutim i od toga sam odustao. Iako sam odustao od svog procesa pokušavanja da se uklopim u taj svijet i postignem nešto od toga, i dalje sam ogroman ljubitelj elektronske muzike i volim je slušati više od bilo kojeg drugog žanra muzike. I dalje izlazim da partijam po urbanim klubovima kada mi se ukaže prilika.

Moj najveći uzor je [Aaron Swartz](https://en.wikipedia.org/wiki/Aaron_Swartz). Smatram ga istinskim genijem našeg doba i sviđa mi se način na koji je on razmišljao. Shvatam da su neki njegovi postupci bili na rubu onoga što se smatra legalnim, ali čvrsto vjerujem u to da je optužen bez razloga. Da nije počinio samoubistvo (što je, naravno, jedna od njegovih odluka koju ne podržavam), vjerujem da bi uspio da dokaže svoju nevinost. Ogromna je šteta što smo izgubili ovakvu osobu prije vremena.

Nisam baš nešto emotivna osoba. Rijetko se emotivno vežem za nekoga. Volim da dobijem ono što hoću od ljudi i da im za uzvrat dam ono što one hoće bez da se emotivno vežem za njih. Živio sam u tri grada tokom svog dosadašnjeg života. Nisam baš ostao u kontaktu ni sa kim iz prethodnih gradova u kojima sam živio i svaki put sam se našao u potpuno novoj okolini bez da sam poznavao ikoga i polako se prilagođavao. Nemam baš nekog najboljeg prijatelja sa kojim ću da ostanem prijatelj kroz cijeli život. Imam nekoliko dobrih prijatelja koji me podržavaju u mom radu, ali nisam toliko vezan za njih da ne možemo nastaviti naše živote jednom kada nam se putevi razdvoje.

Volim da dajem nazad svojoj lokalnoj zajednici tako što učestvujem u raznim prilikama za volontere. Imao sam čak i priliku da provedem mjesec dana u Nizozemskoj (tačnije u gradovima koji se zovu Rijswijk i Amsterdam) i da tamo volontiram, što mi je definitivno promijenilo moj pogled na svijet. Ukoliko želite da saznate više o tom projektu u kojem sam učestvovao, pročitajte [ovaj blog post](http://r3bl.github.io/en/evs-netherlands-experience/).

[Red Hat](http://www.redhat.com/) je kompanija u kojoj bih volio da radim. Volim ono što rade i volim principe po kojima rade svoj posao. Nemam ništa sem pozitivnog iskustva u svom radu sa njihovim zaposlenicima kroz moje volontiranje za Opensource.com brend (koje sam spomenuo ranije).

Stalo mi je do moje privatnosti. Ograničavam svoju upotrebu proizvoda od kompanija koje su (dobrovoljno ili ne) dio [PRISM programa](http://www.theguardian.com/world/2013/jun/06/us-tech-giants-nsa-data). Koristim  [DuckDuckGo](https://duckduckgo.com/) umjesto Google-ove pretrage i sviđa mi se njihov servis. Koristim ruski email servis, ne zato što sam rusofil već zato što oni imaju manje uticaja na moje internet iskustvo od ostalih popularnijih servisa (dakle, znaju manje o meni). Koristim Mozilla-ine proizvode ([Firefox](https://www.mozilla.org/en-US/firefox/) i [Thunderbird](https://www.mozilla.org/en-US/thunderbird/)) da surfam po internetu i upravljam svojim email nalozima (i toplo preporučujem te proizvode svima).

Aktivan sam [na Twitter-u](https://twitter.com/r3bl_), [na GitHub-u](https://github.com/aleksandar-todorovic/), [na CareerDean-u](https://www.careerdean.com/u/aleksandar-todorovi) i [na Goodreads-u](https://www.goodreads.com/). Povremeno koristim  [LinkedIn](https://www.linkedin.com/in/aleksandartodorovic) i [Facebook](https://www.facebook.com/aleksandar.todorovic.r3bl). Da, za razliku od većine moje generacije, ne provodim ogromnu količinu svog vremena koristeći Facebook, Viber, WhatsApp ili šta već. Dajem sve od sebe da budem što produktivniji, iako ima još dosta načina na koje mogu da to još više poboljšam.

## Kontakt

Ukoliko želite da pišem za vas, kontaktirajte me na [aleksandar.todorovic@opensource.com](aleksandar.todorovic@opensource.com). Ukoliko želite da me kontaktirate vezano za bilo šta drugo (tipa da postavite pitanje, date neku konstruktivnu kritiku ili nešto slično), to uradite tako što ćete mi poslati mail na  [aleksandar.todorovic@mail.ru](aleksandar.todorovic@mail.ru). Možda će mi biti potreban dan ili dva da vam odgovorim, ali volim da odgovaram na vaše mail-ove u svoje slobodno vrijeme.
